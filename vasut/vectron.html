<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Vectron</title>
</head>
<body>
    <img src="vectronperon.jpg" alt="Vectron mozdony a peronon" style="width:600px;height:auto;">

<p>Megérkeztek az első Siemens Vectron mozdonyok a GYSEV-hez</p>

<p>A GYSEV Zrt. flottája két új Siemens Vectron MS típusú villamos mozdonnyal bővült, melyek a megrendelt kilenc jármű első darabjai. A vasúttársaság még márciusban kötött szerződést a Siemensszel öt mozdony megvásárlásáról, valamint opcióként további négyre. Azóta biztossá vált, hogy a GYSEV él az opcióval, így összesen kilenc új mozdony kerül a társaság állományába.</p>

<p>A Siemens a szerződésben vállalt határidő előtt, már 2025 májusában átadta az első két mozdonyt, amelyeket május 23-án ünnepélyesen avattak fel a soproni vasútállomáson. A két jármű a 471 500-as és 471 501-es pályaszámot kapta. A mozdonyok hatósági engedélyeztetése jelenleg is zajlik, és várhatóan júniusban állhatnak forgalomba.</p>

<p>A beszerzett mozdonyok elsősorban a nemzetközi árufuvarozásban fognak közlekedni, de szerephez jutnak a hazai személyszállításban, például az InterCity-vonatok élén is. A most leszállított két mozdony háromáramnemű, azaz több ország vasúthálózatán is közlekedhetnek. A fennmaradó hét jármű közül további egy szintén háromáramnemű lesz, míg hat kétáramnemű kivitelű, ezek közül kettő dízel segédhajtással is rendelkezik majd.</p>

<p>A járművek külső megjelenése is illeszkedik a vállalat arculatához: zöld, sárga és fehér alapszínükön megjelennek a GYSEV Zrt. és a GYSEV CARGO Zrt. logói is.</p>

<p>Kövesdi Szilárd, a GYSEV Zrt. vezérigazgatója a soproni eseményen hangsúlyozta: „Hosszú ideje terveztük és gondos munkával készítettük elő vontatójárműparkunk fejlesztését. Úgy gondolom, a lehető legjobb megoldást választottuk: kedvező feltételekkel vettünk fel hitelt, és a rendelkezésünkre álló forrásból az európai vasútvonalakon már bizonyított Siemens Vectron mozdonyokat vásároltuk meg. Dinamikusan fejlődő vasúttársaságunknak nagy szüksége volt az új járművekre, külön öröm számomra, hogy várhatóan még az idei évben megérkezik az összes megrendelt mozdony.”</p>

<p>Dr. Ludvig László, a Siemens Zrt. Mobility divíziójának vezetője emlékeztetett arra, hogy a Siemens immár 130 éve vesz részt a magyar vasúti közlekedés fejlesztésében. „1887-ben a Siemens hozta létre az első villamos vontatású közúti vasutat Budapesten, ma pedig a GYSEV legmodernebb Vectron mozdonyait adhatjuk át. Büszkék vagyunk arra, hogy vállalatunk ismét bizonyította: kiemelkedő teljesítményű vasúti járműveivel méltón járul hozzá a hazai villamos vontatású vasúti közlekedés modernizációjához.”</p>

<p>A Siemens várhatóan még az idei évben leszállítja az összes megrendelt mozdonyt, így hamarosan kilenc korszerű Vectron mozdony állhat szolgálatba a GYSEV-nél.</p>

<li><a href="index.html">vissza a főoldalra</a></li>


    
</body>
</html>